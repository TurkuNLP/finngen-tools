Italian naisiin kohdistuvat (henki)rikokset
Järkytyin tänään pahasti lukiessani viimeisintä Newsweek-lehteä tauolla työpäivän lomassa. Tiedän kyllä että naisia kohtaan tehdään väkivaltaa surutta maailmalla, mutta en olisi ikinä uskonut, että niinkin sivistyneessä maassa kuin Italia, on naisten oikeudet täysin retuperällä.
Tämän vuoden aikana ainakin sata naista on joutunut miehensä/poikaystävänsä murhaamaksi. Vuosittain paikallinen kotiväkivallan kuumalinja auttaa melkein 1200:a pitkäaikaisen väkivallan uhria löytämään turvapaikan. Italiassa tämä on suuri luku, koska valtaosa naisista ei uskalla tai suostu hakemaan apua siinä pelossa että mies rankaisee heitä yrityksestä. Italian kansallinen tilastokeskus arvioi että joka kolmas 16-70 vuotias italialaisnainen on kroonisen kotiväkivallan uhri.
Vasta vuonna 1996 saatiin voimaan laki jonka mukaan aviomiehen tai muun miespuolisen läheisen suorittama raiskaus on rikos. Siihen asti se ilmeisesti vain kuului maan tapoihin. Vielä 2007 suurin osa miehistä jotka ”vahingossa” murhasivat vaimonsa/tyttöystävänsä esimerkiksi mustasukkaisuuden puuskassa, eivät joutunut vastuuseen teoistaan, vaan oikeus katsoi että nainen oli joutunut kotona sattuneen onnettomuuden uhriksi.
Viimeiset kolme vuotta naisiin kohdistuneiden henkirikosten määrät ovat kasvaneet 10%:n vuosivauhtia. Vaikka lakeja ollaan nyt muuttamassa, jotta miehet saataisiin paremmin vastuuseen teoistaan, on vielä pitkä matka siihen että ihmisten ajattelutapa muuttuisi.
Italiassa naiset ovat vielä yleisesti omaisuutta. Mies määrää mitä nainen saa ja ei saa tehdä, miten naisen pitää käyttäytyä, missä hän saa käydä, ja kenen kanssa. Nuoret naiset jotka alkavat hiljalleen ottaa mallia muusta länsimaailmasta, joutuvat äkkiä läheisimpien miestensä pahoinpitelemiksi. Yhtenä syynä pidetään miesten erittäin huonoa itsetuntoa.
Esimerkkeinä tämän vuoden aikana tapahtuneiden murhien syitä:
– 20-v nainen kutsui vahingossa poikaystäväänsä väärällä nimellä jonka takia mies kuristi naisen
– 64-v nainen kävi shoppailemassa kysymättä ensin lupaa mieheltään. Mies hakkasi naisen, valeli tämän bensalla ja sytytti tuleen.
– 44-v nainen heitettiin alas ylimmän kerroksen parvekkeelta koska hän ei päässyt yhteisymmärrykseen poikaystävänsä kanssa siitä mitä katsotaan televisiosta
– 52-v sai luodin vatsaansa pyydettyään asumuseroa miehen vuosia jatkuneen pahoinpitelyn vuoksi. Nainen oli aikaisemmin käynyt sairaalassa hoidattamassa murtuneita kylkiluita, murtunutta nenää ja murtuneita ranteitaan.
– 50-v naista ampui päähän hänen aviomiehensä, koska miehen mielestä nainen vietti liiaksi aikaa kirkon naistenryhmässä – hänen mielestään ryhmä sai naisen kyseenalaistamaan hänen auktoriteettiään
– iältään mainitsematon nainen joutui poikaystävänsä hakkaamaksi kunnes menetti tajuntansa, jonka jälkeen mies puukotti naista tämän omalla stiletto-korkkarilla sydämeen
Listaan mahtuisi varmasti monta muutakin yhtä järjetöntä syytä tappaa rakastettunsa. Mutta jostain syystä vaikka tällaiset rikokset muualla Euroopassa tuomittaisiin jyrkästi ja pitkin vankeustuomioin, Italiassa ne kai ovat vain niin arkipäiväisiä ettei niistä tarvitse välittää. Tätä vauhtia yksi nainen kuolee miehensä käsissä joka toinen päivä.
Kiinnostaisi tietää mitä tapahtuu naiselle joka tappaa miehensä, mustasukkaisuuden puuskassa, vaikka saatuaan miehensä kiinni rysän päältä? Olisiko elinikäinen vankeusrangaistus liian kaukaa haettua?
