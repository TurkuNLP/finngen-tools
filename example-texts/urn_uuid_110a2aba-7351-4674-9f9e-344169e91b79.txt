Muodin Top-Piste Alajärvellä on saanut uuden yrittäjän. Heidi Keijonen jatkaa pitkään paikkakunnalla toimineen, vuonna 1971 Anja Keltikankaan perustaman naistenvaateliikkeen toimintaa, kun viimeiset viisitoista vuotta yritystä pyörittänyt Matleena Saukko siirtyi uusiin haasteisiin.
Liikkeen virallisia avajaisia vietetään lauantaina 3.12. Luvassa on kakkukahvit, arvontaa ja tarjouskampanjoita. – Kannattaa ehdottomasti tulla käymään, Heidi vinkkaa.
Liikkeessä on avaraa ja valoisaa. Vaaleiden sävyjen keskellä vaatteet pääsevät oikeuksiinsa. Tila kävikin läpi perusteellisen remontin. – Katto ja seinät maalattiin ja lattia uusittiin, Heidi kertoo. Jo ulkoa näkee mitä valikoima pitää sisällään. Asiakkaat pitävät liikkeen avarasta ja selkeästä ulkoasusta. Heidi on pyrkinyt ryhmittelemään päämerkit siten, että kyseisen merkin valikoima on helposti nähtävissä.
Heidi on jo vuosia miettinyt yrittäjäksi ryhtymistä ja pohtinut eri toimialoista mikä tuntuisi omalta. – Kun näin Matleenan ilmoituksen, aloin miettiä olisiko tämä se minun juttuni ja otin Matleenaan yhteyttä. Siitä tämä lähti sitten liikkeelle, Heidi sanoo. – Ajattelin, että jos nyt jätän kokeilematta, en kokeile koskaan.
Heidi jätti taakseen työt OP-Kiinteistökeskuksessa. Vahva taloushallinnon osaaminen on eduksi myös yrittäjyydessä.
Hän kertoo saaneensa valtavasti apua Matleenalta. – Hän on neuvonut ja ollut konkreettisena apuna, kuten myös laaja ystävien joukko. Meidän on tarkoitus tehdä yhteistyötä jatkossakin. Matleena on taustatukena edelleenkin, ovet ovat avoinna kysymyksille ja neuvoille.
Naiset kävivät yhdessä tekemässä ostoja liikkeeseen Helsingissä. Matkalla ratkaistiin myös naisten keskinäinen lajivoitto korkokenkäjuoksussa, kun junasta myöhästyminen uhkasi. – Matleena juoksee korkokengillä lujempaa, Heidi naurahtaa. – Ei säästytty kommelluksilta sillä reissulla.
Valikoimasta löytyy sekä ennestään tuttuja että uusia vaatemerkkejä. Heidin mukaan Muodin Top-Piste on jatkossakin aikuisen naisen vaateliike, mutta valikoimassa on myös nuorten naisten vaatteita. Lisäksi löytyy laukkuja, koruja, huiveja ja päähineitä.
Shenina ja Modelia edustavat kotimaista juhlapukumallistoa. Fransan kokoelmasta löytyy enemmän perusvaatetta, joka on edullisempaa ja myös nuorelle aikuiselle sopivaa. Ze-Ze on entuudestaan tuttu perusmerkki, kuten Zhenzikin, joka puolestaan on plusmitoitettu.
Uusia merkkejä ovat Anna Justper, Wearhouse, Cashmere ja Scarffalla. Koruja löytyy Greenwhalelta ja Geminiltä, asusteita niin ikään Greenwhalelta sekä L’asessorilta. Suunnitelmissa on käydä tutustumassa parin uudenkin merkin mallistoihin.
– Tavoite on, että pystyisin tarjoamaan mahdollisimman monelle käyttäjäkunnalle jotakin, mutta kaikille ei voi olla kaikkea, Heidi kuvailee valikoimaa. Nyt on kuitenkin asiakkailla hyvä tilaisuus vaikuttaa siihen, mitä liikkeestä tulevaisuudessa löytyy. Liikkeessä voi käydä täyttämässä asiakaskyselyn ja kertoa mitä toivoo. Näin valikoimaa voidaan muokata paremmin asiakkaiden toiveita vastaavaksi.
Heidi kehuu suomalaisia mallistoja hyvin laadukkaiksi. – Haluan omalta osaltani panostaa suomalaisuuteen ja tukea sillä tavalla kotimaista yrittäjyyttä, vaateteollisuutta ja omaa elintasoa täällä, hän selittää.
– Toivoisinkin asiakkaiden tutustuvan entistä paremmin paikallisten yrittäjien tarjoamiin palveluihin ja käyttämään niitä mahdollisuuksien mukaan, että oman alueen palvelut pystyttäisiin säilyttämään ja niitä voitaisiin kehittää.
Ketjuliikkeiden ulkopuolella ja pienellä paikkakunnalla toimiessa Heidi tunnistaa yrittäjyyden riskit. -Menestys on aina plussaa, mutta olen tyytyväinen, jos omaa työtä tekemällä voin osaltani perheelleni toimeentulon saada, hän toteaa. Uusia suunnitelmiakin liikkeen osalta hänellä jo on, mutta niiden aika on vasta hieman myöhemmin.
Jaana Koivukoski
