Tämä teksti on kaikille teille, jotka puhutte aivan liian vähän rahasta. Teille, jotka ette ole lottovoittajia tai syntyneet rikkaaseen sukuun. Teille, jotka olette joskus ruokakaupassa joutuneet pohtimaan halvan ja terveellisen välillä. Teille kaikille hyville ihmisille, joiden kuuluisi puhua rahasta myös syvemmällä tasolla, kuin paljonko rahaa käytitte joululahjoihin. On sangen outoa, että en tiedä, paljonko parhaimmat ystäväni tienaavat kuukaudessa ja miten he sijoittavat rahansa. Puhutaanpa nyt rahasta!
Ah, menemättä liian pitkälle menneisyyteeni, olen ruvennut tienaamaan omat pennoset jo 14-vuotiaana. Tuon ikäisen säädökset työnteosta ovat tiukat ja työ täytyi pitää kevyenä ja esim. koko kesää ei saanut olla töissä. Opin kuitenkin varhain, mitä raha tarkoittaa ja mitä sillä voi tehdä. Ilman muuta vanhempieni suhtautuminen rahaan on myös muovannut omaa suhtautumistani siihen. Rahaa on ollut, ei todellakaan aina ja paljon, mutta en tiedä ruokajonoista tai sängyn jakamisesta siskoni kanssa.
Ensimmäisen kerran kuulin säästämisestä pankilta ja perustin oman asuntosäästötilin. Sinne kilahti 50€ joka kuukausi ja parhaimmillaan luvut olivat 3000€ hujakoilla. Pidin tilistä hyvää huolta reippaat viisi vuotta, jonka jälkeen tyhjensin tilin ja lähdin reissuun. Tilin olisi voinut jo alunperin nimetä “matkatiliksi”, sillä en rehellisesti ollut koskaan miettinytkään asunnon ostamista. Kuuntelin kuitenkin viisaampien neuvoja ja sijoitin siinä uskossa, että ne viisaat ihmiset tietävät rahasta jotain
Joku saattaa ajatella, että tein tyhmästi tilini kanssa. Minä en katunut päätöstäni pätkääkään. Tilin tyhjentäminen tarkoitti Costa Ricaa, Panamaa, New Yorkia, Miamia ja Pariisia. Kaikki samalla kertaa, kiitos säästöjeni. Muistoja ei pysty vertailemaan asuntosäästötiliin, eli rahaan. Tilillä lepäävä raha kyllä kasvaa ja ylipäätänsä fiksusti sijoittaminen tarkoittaa enemmän rahaa ja enemmän matkoja. Nostan hattua kaikille, jotka sijoittavat viisaasti ja osaavat hyödyntää rahansa “fiksuihin asioihin”.
Itse en kuitenkaan sijoita ja eipä väliä, sillä nyt ei olisi mitään sijoitettavaakaan. Hamassa tulevaisuudessa en vieläkään näe omistusasuntoa ja jos asiasta innostun myöhemmin, raha varmasti löytää luokseni. Naiivia puhettako? Elän nyt ja tänään, enkä ole tyyppinä sellainen eteenpäin ajatteleva. Olen kaikki mulle nyt heti -tyyppiä ja toistaiseksi ollut erittäin tyytyväinen elämäni kulkuun. Tulen varmasti joskus sijoittamaan, mutta sen aika ei yksinkertaisesti ole nyt.
Paljonko siis tienaan kuukaudessa? Tämähän ihmisiä useimmiten kiinnostaa. Yksi iso syy, miksi en ole puhunut rahasta aikaisemmin, ovat epäsäännölliset tuloni. Sen jälkeen kun irtisanouduin vakituisesta työsuhteestani työuupumuksen vuoksi, jäin työttömäksi. Kuten arvattakin voi, en jättänyt 2700€ kuukausipalkkaani huvin vuoksi ja ottanut iloisena vastaan 3kk:den karenssia. Tuo karenssi siis tarkoitti kohdallani sitä, että en voinut saada kelasta tukia työttömyyteni ajalle, sillä olin omasta tahdostani irtisanoutunut.
Lue: omasta tahdostani uupunut epäselvien työtehtävien parissa ja lopulta työperäisen stressin vuoksi myös masentunut. Kaikki lukuisat terapiakerrat, itkukohtaukset ja epäonnistumisen tunteet, kaikki silkasta tahdosta. Nuo työn sivuoireet olivatkin juuri sellaisia asioita, joita elämääni halusin. Mutta hei, ei todellakaan katkeruutta tässä vaan nyt mennään asiaan, eli puhutaan rahasta! Tuloni siis tippuivat 0€/kk ja elin vuoden 2017 syyskuu-marraskuu välin säästöilläni. (Lue: säästöt)
Irtisanoutuminen tarkoitti myös sitä, että asunto piti antaa pois. Oma osuuteni vuokrasta oli 600€, jota en tietenkään olisi pystynyt maksamaan. Sain myös vuokravakuuden takaisin ja säästöpottiini lisää 1200€. Tuolla rahalla pärjäsin muutaman kuukauden, kunnes vuoden 2017 lopussa oli taas aika tehdä päätöksiä. Syy, miksi en halunnut takaisin ravintolatöihin oli selkeä. Minulle ei sovi pitkät työpäivät, pääosin yö ja ilta-aikaan ja koin olevani myös ylikoulutettu tarjoilijan ammattiin. Olen opiskellut itseni kokiksi ja restonomiksi (matkailualan liikkeenjohdon koulutus, verrattavissa tradenomiin).
Hain vuoden 2017 lopulla ja 2018 alussa aktiivisesti töitä. Olin työtön, mutta en missään vaiheessa ilmoittautunut te -toimistoon työttömäksi työnhakijaksi. Jälkikäteen ajateltuna se oli typerää, sillä olisin todellakin “ansainnut” ne tuet. Tukien maksun ympärillä pyörii järkyttävästi paskapuhetta, joten tukien hakeminen nolostutti. Kirjoitin jo tuolloin blogiani ja halusin pitää “kulissit yllä”, joka nyt tuntuu täysin absurdille. Olen kyllä puhunut näistä asioista avoimesti, mutta silti tiedän vieläkin ihmisiä, jotka luulevat, että olen yhä töissä kiinteistönvälittäjä harjoittelijana.
Toisinaan on niin paljon helpompaa sanoa tekevänsä osa-aikatyötä, kun kertoa faktoja. Faktathan ovat, että saan nyt työttömyystukea, joka on verojen jälkeen n.550€/kk. En voi saada asumistukea, mutta tähän päälle työtön voi hakea asumismenoihin apua. Verotonta tukea myönnetään tietääkseni max.400€/kk ja suuruuteen vaikuttaa tulotasosi. Teen yhä satunnaisia keikkoja, joista olen tienannut kuukausittain 500-1000€. Huonommallakin matikalla tajuaa, että tästä jää käteen minulle 1000-1500€/kk.
Pakolliset menoni ovat lyhyesti kuukaudessa: asuminen 500€, koira 50€, blogi 100€, bussikortti 50€, luottokortin lyhennys 50€, opintolainan lyhennys 100€: yht. 850€/kk. Ne kuukaudet, jolloin tuloni on jäänyt tonniin, minulla on ollut 150€ käyttörahaa koko kuukaudeksi. Miten siis pärjään? Mielestäni aika hyvin. Tässä on oppinut hyödyntämään työpaikkojen ruokailumahdollisuutta, tekemään kerralla enemmän safkaa ja tarvittaessa lainaamaan ystäviltä fyrkkaa.
Omalta menolistaltani ei pysty karsimaan yhtään enempää pakollisia menoja. Ainut, josta voin karsia on matkustaminen. Ja hitto vie, helvetin huonosti saa mennä, että en reissuun lähde! Näistäkin pienistä tuloista olen saanut hilut kasattua ja matkan tehtyä. Tilannehan ei ole pitkään ollut “näin huono”, eli esim. viime vuonna oli kuukausia, jolloin tienasin 3000€/kk ja tottakai ne kompensoi näitä tonnin kuukausia. Mun jakeluun ei vain mene, miten joillain ihmisillä ei ole varaa matkustaa. Kai me ihmiset sitten priorisoidaan niin hiton eri tavalla.
En elä tällä hetkellä ideaalielämääni ja muutoksen tuulet ovat edessä. Oma palkkatasoni on aina pyörinyt 1500-3000€ välillä, enkä ole koskaan ollut köyhempi tai rikkaampi. Tililläni on vain toisinaan ollut enemmän rahaa ja hetkittäin vähemmän. Ihminen tottuu elämään tietyllä budjetilla muutaman kuukauden jälkeen. Olen todistanut sen kerta toisensa jälkeen ja siksi kannustan kaikkia lopettamaan/vaihtamaan huonompi palkkaiseen työhön, jos sydän sitä haluaa! Minusta tulee ajan kanssa yrittäjä ja niin on vain tarkoitettu tapahtuvan, sillä luovuuteni halajaa sitä.
Ei ole mitään paskempaa, kuin työskennellä yrityksessä, jonka arvot eivät kohtaa, mutta hyvä palkka kilahtaa tilille. Meidät kaikki on luotu tekemään suuria ja toteuttamaan itseämme. Mitä työtä tekisit, vaikkei siitä maksettaisi penniäkään? Minä kirjoittaisin ja valokuvaisin. Blogini on henkireikäni ja tulevaisuuden työkenttäni. Tämä olen minä ja olen juuri siinä tilanteessa, missä taloudellisesti pitääkin. Voin tehdä keikkoja ja etsiä itseäni, mutta se ei poista sitä faktaa, että haluan kirjoittaa.
Uskallan väittää, että kaikki yrittäjät haluavat jättää maailmaan oman jälkensä. He arvostavat rahaa, mutta eivät koe sitä välttämättömäksi. Itselleni kaikista tärkeintä on tulla arvostetuksi. Arvostetuksi ihmisenä, arvostetuksi ystävänä, arvostetuksi kumppanina ja arvostetuksi työkaverina. Kukin meistä määrittää itse oman työnsä tärkeyden ja suurimman mittarin ei pitäisi olla raha. Jos me ei aleta puhua rahasta normaalina asiana, millainen kuva me annetaan nuoremmille? Paljonko me ladataan heille ennakkoluuloja ja kasvatetaan tabua?
Millaisen kuvan sinä haluat antaa eteenpäin? Sellaisen, jossa et paljasta sijoitusasuntosi voittoa, sillä ystäväsihän voi kokea kateutta? Kateutta rahasta. Vai kokeeko sittenkään?
” Vain suomalainen maksaa satasen, ettei naapuri saa viittäkymppiä”
– Joku itseäni viisaampi sijoittaja
Ajatuksia rahasta ja työttömyydestä? Mihin sinä kulutat eniten rahaa, jos pois suljetaan asuminen?
Lisää rahasta blogissani:
- Loma minibudjetilla
- Luottokortti kierteessä
- Velaksi matkustaminen on nykypäivää
- Halpavaatteiden todellinen hintalappu
Piña y coco -blogi somessa FACEBOOK / INSTAGRAM
You must log in to post a comment.
