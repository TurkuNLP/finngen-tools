Wickström: ’’EU:ta on uudistettava’’
Poliittinen kevät jatkuu kiivaana. Huhtikuun eduskuntavaalit on käyty ja uuden hallituksen muodostaminen on paraikaa käynnissä. Samalla on enää vain muutama päivä Eurovaaleihin.
Yhtenä ehdokkaana näissä Eurovaaleissa on Inkoon kunnanhallituksen Henrik Wickström. Wickström oli myös ehdolla eduskuntavaaleissa ja hän keräsi 3265 ääntä. Vaikka tällä kertaa paikka Arkadianmäeltä ei auennut, Wickström sanoo olevansa tyytyväinen ja kiitollinen eduskuntavaalien vaalituloksesta.
-Tein päätöksen lähetä ehdolle Eurovaaleihin eduskuntavaalien jälkeen pitkän harkinnan päätteeksi. Huoli eurooppalaisten perusarvojen romuttumisesta sai minut lähtemään ehdolle, sanoo Wickström.
Vaikka Wickström toimii paikallispolitiikassa, ei hänelle kansainvälinen vaikuttamistyö ole uutta. Hän on edustanut Suomea Euroopan neuvoston Kuntakongressissa sekä osallistunut erilaisiin kehitysyhteistyöhankkeisiin mm. Bangladeshissa.
-Minua ovat aina eri kulttuurit sekä kansainvälinen politiikka kiinnostanut. Kansainvälinen politiikka on erilaista ja vaikuttaminen siellä vaatii hyviä verkostoitumistaitoja, sanoo Wickström. Kaksikielinen Wickström hallitsee ruotsin ja suomen lisäksi erinomaisen englannin kielen ja hyvän ranskan ja saksan.
-Päätin jo yläkoulussa, että haluan panostaa kielten opiskeluun. Olen kiitollinen, että minulla oli hyviä kielten opettajia, jotka todella panostivat opetukseen. Kansainvälisissä yhteistyöhankkeissa kielten osaamisesta on selkeästi hyötyä, sanoo Wickström.
Kolme keskeistä vaaliteemaa
Wickström kertoo, että hän keskittyy Eurovaaleissa kolmeen keskeiseen teemaan, jotka ovat inhimillisyys, innovaatiot ja yrittäjyys sekä kestävä kehitys. Wickström on huolissaan siitä, että Euroopassa nouseva populistinen aalto rapauttaa EU:n päätarkoituksen.
-EU on alun perin ollut rauhanhanke. Tässä työssä unioni on onnistunut oivallisesti. Ikävä kyllä me unohdamme tämän yleensä poliittisessa keskustelussa, sanoo Wickström.
Wickström kokee myös, että EU:ta on uudistettava. EU:ssa on paljon hyvää, mutta haasteitakin
on.
-Meidän on pakko myöntää, että EU:ta tulee uudistaa. EU:n tulisi olla ihmisiä varten. Mielestäni meidän
pitäisi välttää turhaa byrokratiaa ja EU-tasolla keskittyä olennaiseen, tuumii Wickström.
Eurovaaleissa äänestysaktiivisuus on ollut yleensä maltillista. Wickström toivoo, että äänestäjät löytävät
tiensä uurnille. Hän toivoo etenkin, että nuoret innostuisivat EU-vaaleista. Alle 25-vuotiaiden äänestysprosentti viime Eurovaaleissa oli vain n. 10 prosenttia, kun se esim. Ruotsissa oli 60 prosenttia.
-EU-tasolla päätetään meille kaikille tärkeistä asioista. EU:ssa linjataan monia säädöksiä, joilla on myös vaikutuksia meidän lainsäädäntöömme täällä Suomessa. Tämän takia on tärkeää olla mukana vaikuttamassa siihen suuntaan, mihin EU:ta ohjataan, sanoo Wickström.
Wickström on asunut koko ikänsä Inkoossa, Länsi-Uudellamaalla ja hän kokee voivansa palvella myös kotiseutuaan Brysselistä käsin.
-Minä en tule koskaan kääntämään selkääni tälle seudulle. Olisi suuri kunnia olla ajamassa tämän seudun
ja kaikkien suomalaisten asiaa EU:ssa, päättää Wickström.
