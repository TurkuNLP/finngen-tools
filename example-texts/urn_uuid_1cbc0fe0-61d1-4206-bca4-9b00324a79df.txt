Me hakeudumme lääkärille yleensä jostakin syystä. Me olemme silloin sairaita ja tarvitsemme apua. Siinä tilanteessa ihminen haluaa vain palvelua ja itsensä kuntoon, kaikki muu on epäoleellista. Me haluamme silloin hyvää hoitoa yhdestä pisteestä, eikä pompottelua eri setelit kädessä sinne sun tänne. Oletko sinä paras valitsemaan paikan jonne haluat mennä hoidettavaksi? Oletko sinä kyvykäs päättämään hoitavan lääkärin ammattitaidon? Pystytkö päättämään onko hoitoa tarjoava yritys vastuullinen ja paras paikka? Minä en siihen pysty vaan minun pitää luottaa. Nyt meitä pyydetään luottamaan valinnanvapauteen joka on vain termi, kolinaa tyhjissä tynnyreissä. Markkinointia ja mielipiteisiin vaikuttamista. Kukapa ei haluaisi vapautta valita? No, minä en halua. Minäpä kerron mitä minä haluan.
Minä haluan, että kun tarvitsen lääkäriä saa ajan varattua nopeasti ja joustavasti. Saan ajan nopeasti ja pääsen vastaanotolle minulle tuttuun paikkaan joka on minua lähellä. Jos vaiva on vakavampi ja vaatii erikoislääkäriä haluan, että tämä asiantuntija tulee samasta rakennuksesta nopeasti konsultoimaan vaivaani. Tämän jälkeen haluan selkeän ja ymmärrettävän hoitosuunnitelman jolla on myös aikataulut. Tai jos vaiva on akuutti haluan, että minut siirretään heti vuodeosastolle saamaan kiireistä hoitoa. Ei tämä kovin monimutkaista ole, eihän? Lisäksi haluan hankkia lisäpalveluita. Haluaisin käydä kerran vuodessa “kuntokartoituksessa” ja saada selkeät ohjeet oman terveyteni ylläpitoon tulosten perusteella.
Vihaan termiä valinnanvapaus. Sitä käytetään vastuuttomasti ja harhauttamaan kansalaisten ajattelua omasta terveydenhoidosta. Valinnanvapaus on kuin vastakohta kunnallisille palveluille jotka leimataan huonoiksi, hitaiksi ja ammattitaidottomiksi.
Miksi ihmeessä emme voi rakentaa hyvinvointikeskuksia kuntiin? Ne voitaisiin tehdä nykyisten sairaaloiden yhteyteen yhdessä eri palveluita tarjoavien yritysten kanssa. On totta, että terveyskeskukset ovat ruuhkautuneet. Eli ulkoistetaan terveyskeskusten palvelut yrityksille. Yritykset voisivat luoda lisäpalveluita oman terveyden ylläpitämiseen johon sitten voisi käyttää vaikkapa palveluseteleitä. Näin saisimme ajattelun, että terveytemme vaatii myös meidän omaa aktiivisuutta sekä työtä. Terveydenhoidosta keskustelua varjostaa holhous, olemme ulkoistaneet oman terveytemme lääkäreille ja koneistolle. Ehkä se selkä tai niskavaiva ei vaatisi niin paljon sairauspäiviä jos sitä hoidettaisiin hieronnalla ja suunnitelmallisella liikunnalla. Ehkä meidän pitäisi hoitaa enemmän terveyttä kuin sairautta. ]]>
