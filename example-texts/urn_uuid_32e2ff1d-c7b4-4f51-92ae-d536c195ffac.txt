– Torandassa on tällä hetkellä päällä hyvä tekemisen meininki, ja monia projekteja viedään vauhdilla eteenpäin. Etenemme hyvää vauhtia kohti tavoitetta, jonka mukaan Toranda pystyy tarjoamaan asiakkailleen elämyksiä joka kuukausi ympäri vuoden.
Näin sanoo Torandan uuden emoyhtiön H-Equityn kehitysjohtaja Jukka Auraneva,joka raportoi tehtävässään konsernijohtaja Erkki Hanhirovalle. Hän on aiemmin työskennellyt Digipoliksen yrityskehittäjänä.
Torandan uutena yhteistyökumppanina aloittaa myös Reijo Angerian vetämä Tornio City Restaurants Oy, joka osallistuu ravintolatoiminnan ja tapahtumien kehittämiseen. Yhteistyötä tullaan laajentamaan jatkossa Ruotsin suuntaan ja muihin kansainvälisiin hankkeisiin.
– Yhteistyössä on hienointa, että vahvat paikalliset osaajat yhdistävät voimiaan ja samalla varmistamme torniolaisia työpaikkoja. Selvitämme parhaillaan venetaksin hankkimista Nordbergin möljän ja Hellälän väliselle reitille, kertoo Reijo Angeria.
Toranda hyödyntää muutenkin vierasvenesatamaansa ja rantaravintolaansa, sillä Hellälään risteilevät tänä kesänä perinnelaiva Katariina ja Perämeren Jähti.
Luvassa maamoottoreita ja vahvoja miehiä
Torandan viihdekeskuksen kesäkauden avajaisia vietetään perjantaina 26. kesäkuuta, mutta viime kesänä suuren suosion saavuttanut rantaravintola Toranda Magasin avaa ovensa jo juhannuksen jälkeisenä maanantaina 22. kesäkuuta kello 11, ja tarjontaan kuuluu merihenkinen lounaspöytä.
Juhannuksen jälkeen aloittaa kautensa myös vierasvenesatama Toranda Marina, joka on tänä kesänä vierasveneilijöille ilmainen (max viisi vuorokautta).
Torandan kesän tapahtumiin kuuluvat muun muassa Oikea Moottoritapahtuma 25.-26. heinäkuuta ja Kalotin Vahvin Mies –kisa 8. elokuuta.
Konevoimayhdistyksen vuoden 2007 lähtien järjestämä Oikea Moottoritapahtuma on kerännyt parhaimmillaan yli 10 000 kävijää. Tällä kertaa ohjelmassa on puintinäytöksiä, seipääntekoa, maaseppien näytöksiä, paalausta vanhanajan käsipaalaimella, pärehöyläystä, kirnuamisnäytös, watercrossia moottorikelkalla, hevosajelua, vanhoja veneitä, ongintaa lapsille, lasten tivoli sekä suosittu Rompetori.
Tornion Voimannosto Team -94 järjestää toisen kerran peräkkäin vuosittaisen Kalotin Vahvin Mies –kisan Torandassa. Tällä kertaa kisalla on erityistä arvoa, sillä se on samalla karsinta marraskuussa Norjassa järjestettäviin MM-kisoihin. Järjestäjät odottavatkin kisaan harvinaisen nimekästä osanottajajoukkoa.
Torandan tämän vuoden ohjelmassa ovat lisäksi muun muassa Venetsialaiset, Oktoberfest sekä pikkujoulusesongin erilaiset tapahtumat.
