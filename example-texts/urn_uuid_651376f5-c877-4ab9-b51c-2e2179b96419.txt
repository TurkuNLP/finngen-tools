LTP Groupin toimitusjohtaja Matti Tuominen tilasi VAK:lta 16,5 metriä pitkän HCT-perävaunun ja FRC-kuormatilat yhteensä viiteentoista kuorma-autoon. Isoon sarjaan mahtui useita eri variaatiota. Yhteistä kaikille näille kuormatiloille on se, että ne voidaan jakaa eri lämpötilaosastoihin siirrettävien väliseinien avulla. Lisäksi kaikissa yksiköissä on takalaitanostin.
Pitkä perävaunu ja kaksi vetoautoa luovutettiin Vantaalla LTP:n kuljettajien käyttöön alkuvuodesta 2020 ja neljä viimeistä autoa valmistui liikenteeseen kesäkuussa.
Matti, miten päädyitte tilaamaan uudet kuormatilat juuri VAK:lta?
Kilpailutimme kalustohankinnat useammalla eri toimittajalla ja lopulta vaakakuppi painui VAK:n puolelle. Laineen Jarmo sai minut vakuuttuneeksi VAK:n kokonaisvaltaisesta palvelusta aina päällirakenteen valmistuksesta sen elinkaarenikäiseen huolto- ja korjaamopalveluun asti. Meille oli tärkeää löytää kalustollemme luotettava kumppani, jolta sujuu normaalien korjaus- ja huoltotöiden lisäksi myös kylmäkoneiden ja perälautojen huollot, pesupalveluja unohtamatta. Plussaa VAK:lle tuli myös siitä, että yhtiöllä on ainoana päällirakennevalmistajana oma, miltei koko Suomen kattava huoltoverkosto ja mikä parasta huoltokorjaamot sijaitsevat Liedossa ja Vantaalla aivan omien terminaaliemme vieressä.
Millaista rahtia tilaamillanne autoilla tullaan ajamaan ja millä toiminta-alueella?
Kaikki automme ovat elintarvikeajossa. Omat automme liikkuvat Turku – Tampere – pääkaupunkiseutu -alueella.
Miten yhteistyö VAK:n kanssa on sujunut?
Yhteistyö on sujunut erinomaisen hyvin. Siitä on nyt kolme vuotta aikaa, kun ensi kerran tapasin VAK:n väkeä kuljetusmessuilla. Mika Liljeström Veholta ohjasi minut VAK:n ständille, jossa kävimme hyviä keskusteluja VAK:n myyjien kanssa. Myöhemmin pääsin vierailemaan myös VAK:n tehtaalla, Vahdolla, jossa näin omin silmin miten vaunuja ja kuormatiloja valmistetaan. Tämä sai minut vakuuttuneeksi VAK:n ammattitaidosta valmistaa ensiluokkaisia kuljetusratkaisuja Suomen maanteille.
LTP Group pähkinänkuoressa
LTP Group on elintarvikelogistiikan vahva toimija. Groupiin kuuluvat logistiikkayritykset LTP Logistics Oy ja LTP Cargo Oy, kaupan muovilaatikoiden pesulapalveluihin erikoistunut Lännen Teollisuuspalvelu Oy sekä kuormalavoihin erikoistunut LTP Service Oy.
