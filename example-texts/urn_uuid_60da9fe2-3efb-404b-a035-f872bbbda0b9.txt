Asunnon hakeminen ja vuokraaminen tapahtuu seuraavasti:
1. Asuntohakemuksen jättäminen
Ennen asukkaaksi pääsyä sinun on toimitettava meille asuntohakemus. Asuntohakemuksen voit tehdä sähköisellä lomakkeella, tulostamalla lomakkeen tai hakea paperisen lomakkeen asuntotoimistosta. Asuntohakemus on voimassa kuusi kuukautta.
Asuntohakemuksen käsittelyyn tarvitaan seuraavat liitteet:
- Kaikkien työssäkäyvien huoneistoon muuttavien palkkatodistukset bruttokuukausiansioista
- Verotuspäätös ja veroilmoituksen erittelyosa viimeksi toimitetusta verotuksesta kaikilta huoneistoon muuttavilta yli 18-vuotiailta
- Todistukset eläkkeiden määristä (brutto euro/kk)
- Mahdollinen raskaustodistus
- Opiskelijatodistus kaikilta huoneistoon muuttavilta yli 18-vuotiailta opiskelijoilta
- Selvitys omaisuuden käyvästä arvosta
- Luotonantajan todistus veloista
- Selvitys maahanmuuttajilta oikeudesta oleskella maassa (kopio passista)
Hakemuksen liitteet tulee toimittaa sähköisesti osoitteeseen asuntotoimisto@saarijarvi.fi, postittamalla ne osoitteeseen Saarijärven kaupunki, Asuntotoimi, PL 13, 43101 Saarijärvi tai toimittamalla ne kaupungintalon Asiointipisteeseen.
2. Asukasvalinnat ja asuntotarjous
Vapautuviin asuntoihin tehdään asukasvalintoja jatkuvasti. Kun asuntohakemustasi vastaava kohde vapautuu, isännöitsijä on sinuun yhteydessä ja tekee sinulle asuntotarjouksen (pääsääntöisesti sähköpostitse). Tarkistathan siis sähköpostisi asuntotarjousten varalta, mikäli olet ilmoittanut asuntohakemukseen sähköpostiosoitteen. Saatuasi asuntotarjouksen, voit käydä katsomassa tarjottua asuntoa.
3. Asunnon vastaanottaminen
Otat asunnon vastaan ilmoittamalla asiasta isännöitsijälle. Ilmoitathan myös, mikäli et halua ottaa tarjottua asuntoa vastaan.
Vuokrasopimus allekirjoitetaan asuntotoimistossa ja saat vuokrasopimuksen allekirjoituksen yhteydessä laskun vuokravakuuden maksamista varten (summa vaihtelee kohteittain).
4. Asuntoon muuttaminen
Tullessasi hakemaan avaimia uuteen asuntoosi sinun tulee näyttää maksukuitti suoritetusta vakuusmaksusta sekä luovuttaa täytetty tuloilmoituslomake. On erittäin tärkeää, että vuokralainen suorittaa pikimmiten (viimeistään seitsemän päivää muutosta) tulotarkastuksen, jonka yhteydessä täyttää asunnon kuntokortin ja toimittaa sen asuntotoimistoon.
Vuokrasopimuksen ja vakuuden jälkeen vuokralainen tutustuu muutto-ohjeisiin ja toimii niiden mukaan.
