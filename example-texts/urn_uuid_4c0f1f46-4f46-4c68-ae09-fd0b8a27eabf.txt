Ari ja Marketta Liuksen Falcon on nyt 15 vuotta vanha. Vuosi sitten Ari katseli venettä sillä silmällä, että kyllähän tuo muuten on hyvällä mallilla, mutta moottorilla alkaa olla ikää. Iän myötä tulee kaikenlaista vikaa esiin. Jos koneeseen ei voi luottaa, se on vaihdettava.
– Jo loppukesästä kaksi vuotta sitten jouduin vaihtamaan kannen tiivisteen, Ari kertoo.
Oli alkusyksy, kun Ari ja Marke olivat menossa Grynnanille. Ari silmäili matkan varrella mittareita tavalliseen tapaansa ja huomasi Sisarusten kohdalla, että kone alkaa kuumeta. Ei auttanut muu kuin sammuttaa moottori ja tyhjentää avotila, että pääsi konehuoneeseen liruttamaan vettä jäähdyttäjään.
Kannen tiiviste oli palanut. Perille he pääsivät ja siellä taas lisättiin kaksi litraa vettä. Pari kolme kertaa he vielä uskalsivat ajaa saareen. Juuri ja juuri moottori kesti sen tunnin matkan.
– Syksyllä purin Verkkosaaressa moottorin ja keväällä sen kasasin. Kamala duuni se oli. Ammattimiehen kutsuin tarkistamaan työn.
Ari ei kehota ketään tekemään näitä töitä, ellei ole kokemusta.
– Ainakin pitää olla ammattilainen neuvomassa. Minulla itselläni on takana metallin peruskoulutus ja armeijassa olin panssarivaunuasentajana.
Ari sanoo, että klubissa on monia tee-se-itse -miehiä. Aina kannattaa kysyä kaverilta kokemuksia ja neuvoja. ”Moottorin vaihtoon ei juuri kannata ryhtyä omatoimisesti. Siinä pitää olla kunnon työkalut eikä konetta nostella ilman hiabia. Kalliiksi työ tulee omin voiminkin, ei siinä paljon säästäisi.”
Vanha moottori oli 170-heppainen Volvo, suositusten pienin. Uusi on pykälää isompi, siinä on 200 hevosvoimaa. Ari sanoo konetta kohtuullisen kestäväksi. Tosin nettikeskustelujen perusteella kannen tiiviste voi olla heikko kohta ja niinhän se heillä olikin.
”Vanha moottori toimi hyvin, kun olimme kahdestaan liikkeellä. Kun väkeä oli enemmän ja tavarat lisänä, potku tuntui loppuvan kesken. Siksi hankimme vähän isomman. Sekin on vielä suositusten puolivälissä.” Kokemusta on tietysti vain yhden kesän verran, mutta sen perusteella Ari on tyytyväinen.
Kone toimii hyvin ja 30 solmun vauhti riittää. Kovalla kelillä pitää tietysti hillitä menoa.
”Kaksi kertaa jouduimme kovaan tuuleen. Pakko oli lähteä liikkeelle, koska töihin piti päästä. Toisella kerralla tulimme vastatuuleen ja joka kolmas aalto huuhteli veneen yli. Avotilassa oli pressu päällä ja aika kuivana selvisimme”, Ari Lius kertoo.
Teksti: Sirkka Tilus
